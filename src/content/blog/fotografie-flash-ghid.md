---
title: 'Cum să îți stăpânești blițul. Ghid practic pentru fotografia cu flash'
description: 'In acest articol te voi introduce in lumea fotografiatului cu blit'
pubDate: 'Sep 3, 2025'
updatedDate: 'Sep 3 2025'
author: 'Voicu Andrei'
heroImage: '/public/assets/fotografie-flash-ghid.png'
tags: ["ghid", "lumina"]
---

Ți s-a întâmplat vreodată să ai nevoie de mai multă lumină pentru a-ți expune corect poza? Sau să scoți în evidență subiectul fără “blur” pe fundal? Sau poate să dai un look mai creativ pozei tale? Cred că înțelegi deja unde bat. Un bliț te poate ajuta în toate situațiile pe care le-am menționat și chiar în mai multe iar partea bună este că, cel mai probabil, deja ai unul la îndemână: cel încorporat în camera ta foto, fie ea una mirrorless, dslr, point&shoot sau chiar telefonul tău. 

Acest articol te va ajuta să pășești în lumea fotografiatului cu bliț, așa că hai să începem!

## În ce situații ne trebuie un bliț și de ce?

Blițul este unealta perfectă atunci când nu avem destulă lumină, cât și atunci când vrem să controlăm mai bine lumina existentă. Dacă, să zicem, scena noastră este prea întunecată putem folosi un bliț pentru a lumina poza fără să schimbăm alte setări ale camerei. Dar dacă avem prea multă lumină? Și mai important, ce înseamnă “prea multă lumină”?

Prea multă lumină nu înseamnă neapărat că poza noastră este *supraexpusă.* Mai poate însemna și că fundalul și prim planul au aceeași luminozitate și nu iese niciunul în evidență, ci par să fie unul și același. Aceasta devine o problemă deoarece fotografia este anostă, subiectul nefiind clar definit.

Pe lângă controlul expunerii, blițul ne ajută să modelăm atmosfera prin umbre. Să spunem că avem destulă lumină în cadru încât să nu fie subexpus și că separarea subiectului față de fundal este îndeajuns de clară. În cazul acesta, nu ne folosim de lumina blițului, ci de umbrelele pe care le poate proiecta pe subiect încât să modelăm o multitudine de aspecte ale fotografiei. Vrei ca poza să aibă un aspect dramatic? Se rezolvă cu câteva umbre aspre pe subiect. Umbrele sunt uneori salvarea noastră atunci când poza este expusă “ca la carte” dar totuși pare anostă și plictisitoare. 

## Câte modalități de fotografie flash există?

Putem face fotografie flash (bliț) în două moduri: folosind blițul integrat al camerei foto sau folosind un bliț extern. Problema cu cel integrat este că nu ne oferă deloc “libertate de exprimare” cu umbre și lumină în general. Este acolo în mare parte doar pentru a te ajuta atunci când nu ai destulă lumină la îndemână. Un bliț extern, pe de altă parte, ne oferă multă libertate deoarece îl putem îndrepta în ce direcție vrem (există flash-uri externe care sunt fixe, deci nu sunt mai bune decât cel integrat decât prin luminozitatea maximă). Și aici ajungem la tehnicile pe care le putem folosi pentru fotografia cu bliț:

1. Fotografie cu bliț direct
2. Fotografie cu bliț reflectat (bounce-flash)
3. Fotografie cu bliț detașat (off-camera)

După cum vezi, sunt câteva tehnici pe care le avem la îndemână când vine vorba de flash extern așa că hai să le luăm pe fiecare pe rând. 

### 1. Fotografia cu bliț direct

![Exemple de poze cu blit direct](/assets/fotografie-flash-ghid/direct.png)

Fotografia cu bliț direct înseamnă să îndreptăm blițul direct în față, spre subiect. În acest fel avem lumină maximă iar lumina poate ajunge la distanțe foarte mari. Aceasta tehnică de fotografie ne poate da ca rezultat un stil retro de poze, precum cele făcute în anii 80-90 cu aparate foto “disposable” care foloseau flash direct. Cu toate acestea, deoarece blițul este poziționat într-o parte față de obiectivul camerei (fie mai sus, mai la dreapta etc.) vor apărea umbre subțiri în spatele subiectului și în întregul cadru, ceea ce este la latitudinea ta dacă apreciezi sau nu, sau dacă se aliniază cu stilul tău de fotografiat. 

### 2. Fotografia cu bliț reflectat

![Exemple de poze cu blit reflectat](/assets/fotografie-flash-ghid/bounce.png)

Fotografia cu bliț reflectat este probabil cea mai utilizată tehnică de fotografiere cu bliț (vom vedea la punctul 3. că și aceea se poate folosi de această tehnică).

Această tehnică constă în utilizarea unor suprafețe precum pereți, tavane sau planșe dedicate, pentru a reflecta lumina blițului către subiect. Când țintim blițul spre o asemenea suprafață, ea însăși devine o sursă de lumină care luminează ulterior subiectul. Gândește-te la suprafața aceea ca la o oglindă care reflectă lumina la același unghi din care a venit, dar în direcție opusă. Diagrama de dedesubt explică mai bine acest concept decât aș putea explica în cuvinte.

![Diagrama cu reflexia luminii pe suprafete plane](/assets/fotografie-flash-ghid/bouncediag.png)

Astfel, chiar dacă avem blițul pe aparat putem să facem lumina să cadă din altă direcție pe subiect, creând astfel umbre de care ne putem folosi. 

Tot de astfel de suprafețe de reflexie ne putem folosi pentru a face umbrele mai fine. Practic, când luminăm un perete cu blițul, întregul perete (sau porțiunea luminată de bliț) devine o sursă gigantică de lumină, mult mai mare decât capul blițului nostru, și astfel umbrele care cad pe scena noastră devin mult mai fine, ceea ce dă un aspect plăcut fotografiei. Uită-te la imaginea de mai jos pentru a observa diferența dintre umbre fine și aspre.

![Cateva din bliturile Canon care suporta sistemul wireless Canon RT](/assets/fotografie-flash-ghid/shadows.png)

<p class="caption">Chiar daca scena din imagine este virtuala (Blender), marimea sursei de lumina are acelasi efect si in realitate.</p>

### 3. Fotografia cu bliț detașat

Această tehnică presupune folosirea unui bliț extern, detașat de aparatul foto. Adică în loc să fie prins pe patina camerei acesta este poziționat independent de cameră. Asta ne permite să îl îndreptăm în ce direcție vrem și să îl poziționăm în oricare parte față de subiect, însă partea proastă este că avem nevoie de un transmițător wireless pentru bliț fie optic, fie radio. 

![Diagrama cu un setup de lumini detasate](/assets/fotografie-flash-ghid/studio.png)

După cum se observă în poza de mai sus, putem așeza blițul în direcția din care vrem să cadă lumina pe subiect și să îl îndreptăm direct spre subiect pentru a avea luminozitate maximă (dacă avem nevoie). Acest setup ne va da umbre aspre, așa că putem adăuga un softbox pentru a atenua umbrele.

## Chiar îți trebuie un bliț extern?

Răspunsul scurt este nu. Nu ai nevoie de un bliț extern sau orice fel de bliț încât să tragi cadre frumoase, însă în anumite situații un astfel de dispozitiv ajută enorm. Fotografia de portret, spre exemplu, mereu va avea de câștigat atunci când folosești un bliț. Dacă ai cum să folosești un bliț, încearcă-l, nu ai nimic de pierdut, decât de învățat.

## Ce blițuri recomand?

De obicei, blițurile produse de brand-ul camerei tale sunt cele mai potrivite din punct de vedere al funcționalității însă prețurile pot fii ridicate uneori. Eu am blițuri Canon Speedlite 430EX-III RT și funcționează fără probleme (în afara de sistemul wireless, am scris un articol despre asta) cu setup-ul meu Canon însă sunt foarte scumpe comparativ cu alte opțiuni de pe piață. O altă variantă pe care acum o iau în considerare este Godox, care produc blițuri și lumini de studio foarte calitative, puternice și ieftine comparativ cu competiția. Folosesc transmițătoarele si receptoarele Godox cu blițurile mele Canon și funcționează perfect. Mai există și branduri precum Yongnuo care produc blițuri calitative însă nu oferă atât de multe opțiuni. 

Te sfătuiesc să te documentezi în legătură cu avantajele și dezavantajele fiecărui sistem de blițuri de la fiecare brand de pe piață și, dacă e posibil, să le testezi înainte. Voi scrie un articol in care te voi ajuta să-ți alegi sistemul perfect pentru tine în curând, deci fii pe fază! 

## Concluzie

Fotografia cu bliț nu trebuie privită ca un lucru complicat, rezervat doar profesioniștilor. Cu puțină practică vei descoperi că blițul nu este doar un instrument ajutător atunci când lumina lipsește, ci un instrument creativ cu care poți modela atmosfera și da personalitate fotografiilor tale. Fie că alegi un bliț integrat sau unul extern, cheia rămâne aceeași: să înțelegi cum interacționează lumina cu scena pe care încerci să o fotografiezi și să folosești acest lucru în avantajul tău. Nu-ți fie frică să experimentezi cu blițul, e unul din cei mai buni prieteni ai creativității în fotografie!