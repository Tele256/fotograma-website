---
title: 'Canon EOS R50 - Review'
description: 'In acest articol vom explora impreuna punctele forte si cele slabe ale camerei Canon EOS R50'
pubDate: 'Jun 26, 2025'
updatedDate: 'Jul 16 2025'
author: 'Voicu Andrei'
heroImage: '/public/assets/r50-review.png'
tags: ["review", "canon"]
reviewTitle: 'Canon EOS R50'
reviewImage: '/public/assets/r50.png'
---

Canon EOS R50 este o camera foto mirrorless entry-level, adica pentru incepatori. Au trecut cam 2 ani de cand Canon a lansat-o pe 18 aprilie 2023, insa asta nu ne impiedica sa scriem despre ea acum. Spoiler alert: o recomand cu caldura, veti vedea in curand de ce.

### Specificațiile pe scurt

- Senzor crop de 24,2Mp
- Filmare 4k30p, 1080 120p, HDR-PQ
- Viteză de 12 cps (15 cps cu obturator electronic)
- Vizor electronic de 2.36M puncte
- Rating CIPA de 440 de poze per acumulator

### Pe hartie… specificatiile arata bine

Canon EOS R50 dispune de un senzor de imagine crop, adica mai mic decat unul full frame. Totusi, asta nu o opreste din a crea imagini calitative. 24Mp este rezolutia standard pe care o vedem in majoritatea camerelor, fie pentru incepatori, fie pentru utilizatori avansati. Fiecare pixel masoara 3.72 nanometri, ceea ce este indeajuns pentru a captura destula lumina incat pozele sa nu fie zgomotoase de la ISO prea mic. Datorită acestui senzor de imagine, R50 poate filma 4K oversampled[^1] de la 6K pana la 30 de cadre pe secunda, ceea ce ofera imaginii un plus de calitate mai ales cand vine vorba de detalii fine. Din pacate, rata de cadre pentru filmări 4K de 60 cps a fost predata fratelui mai mare al sau, R10. R50 nu are aceasta optiune. La poze, totusi, se descurca foarte bine. 12 cadre pe secunda este o viteza exceptionala pentru categoria acestei camere (entry-level, beginner-friendly). Veti putea face fotografie de sport cu usurinta, mai ales cu un teleobiectiv RF precum RF-S 55-210mm F5.7-7.1 IS STM.

### Ce este nou?

Canon EOS R50, fiind conceput pentru fotografi la început de drum, vine împachetat cu multe funcții care încearcă să te ajute să faci poze mai bune. De exemplu, ceva ce nu am văzut în alte camere Canon din seria R până acum este modul Advanced A+, care folosește AI pentru a te ajuta să folosești setările potrivite scenei pe care o fotografiezi. Acest mod poate chiar să facă mai multe poze și să le combine încât să prezerve cat mai multă informație în imagini ce prezintă contrast foarte puternic. Modul Creative Assist îți permite să schimbi setările camerei folosind o interfață touch ușor de utilizat. 

### Autofocus

Ca tot vorbeam despre fotografie de sport mai devreme, ar fi momentul oportun să analizăm performanța în autofocus a acestei camere. Canon EOS R50 dispune de același sistem de focalizare automată prezent în frații săi mai mari, de la R10 până la R1: Canon Dual Pixel Autofocus II (DPAF II). Totuși, după cum am văzut în întreaga serie de camere, performanțele acestui sistem tind să varieze de la camera la camera, cele dedicate utilizatorilor profesioniști oferind performanțe superioare. Deci simplul fapt ca R50 are același sistem de focalizare automată ca și R3 (care este una dintre cele mai performante camere ale lui Canon) nu înseamnă ca va urmării subiecții la fel de bine.

<video autoplay muted loop playsinline>
  <source src="/assets/review-canon-r50/0001.webm" type="video/webm" />
</video>
<p class="caption">Sistemul de autofocus al Canon EOS R50 urmarind o pasare, fara sa o piarda nici macar o data. S-a folosit un obiectiv EF 70-200 F4L IS USM.</p>

Am rămas plăcut surprins când am testat această cameră întrucât sistemul de autofocus s-a dovedit (încă odată) robust, capabil ca urmărească subiecți în mod fiabil. In GIF-ul de mai sus putem observa ca R50-ul nu se chinuie sa urmareasca un subiect aflat in miscare. Din pacate nu am putut prinde acel porumbel cand zbura asa ca am simulat miscarea sa pe cadru in mod artificial.

<video autoplay muted loop playsinline>
  <source src="/assets/review-canon-r50/0002.webm" type="video/webm" />
</video>
<p class="caption">Canon EOS R50 focalizand aproape si departe, cu usurinta, fara urmarirea subiectului. S-a folosit un obiectiv EF 70-200 F4L IS USM.</p>

Camera observa cu usurinta schimbarile de distanta si focalizeaza corespunzator, nu are probleme in acest sens. Singurul lucru care nu atinge asteptarile mele este ca nu are setarile mai avansate de autofocus pe care le au R10 si R7, dar la acest pret era de asteptat. Oricum, cu setarile “stock” ale sistemului de focalizare automata, Canon EOS R50 se descurca de minune.

### Performanța foto

![Poza facuta de Canon EOS R50 cu un obiectiv EF 70-200 F4L IS USM cu setarile: ISO 100, F4, 1/1000. Poza direct din aparat fara edit aplicat.](/assets/review-canon-r50/IMG_5017-min.jpg)

<p class="caption">Poza facuta de Canon EOS R50 cu un obiectiv EF 70-200 F4L IS USM cu setarile: ISO 100, F4, 1/1000. Poza direct din aparat fara edit aplicat.</p>

Senzorul APS-C[^2] de 24,2 megapixeli este același ca cel de pe R10 și R100. Dacă nu luăm în considerare tehnologia DPAF care este integrată direct în senzorul de imagine pe camerele mirrorless (în loc de un senzor separat pe camerele DSLR), este un senzor identic cu cele de pe 200D, 250D, 800D și 850D. Având atat de multe iteratii, Canon a perfecționat acest senzor de imagine de-a lungul timpului. În ciuda faptului ca este un senzor APS-C, zgomotul in imagine nu apare strident decat de la ISO 6400. Dynamic range-ul, adica diferența dintre cel mai întunecat și cel mai luminos pixel ce poate fi înregistrat de senzorul de imagine fără să se piardă informație (fără să fie negru sau alb pur) este de aproximativ 13.9EV, ceea ce este excelent pentru orice tip de cameră. De exemplu, Canon EOS R5 are 14.6 EV de dynamic range, iar aceea este o cameră destinată profesioniștilor.

Fiind un senzor crop de la Canon, acesta are un factor de crop de 1.6x. Acest lucru inseamna ca orice obiectiv pe care il folosim pe aceasta camera isi va avea distanta focala si diafragma multiplicate cu 1.6. De exemplu, un obiectiv de 50mm F1.8 va arata defapt ca un 80mm F2.8 pe Full Frame, iar un obiectiv de 200mm va avea zoom-ul echivalent cu 320mm pe Full Frame. Acesta este un lucru foarte bun pentru cei ce folosesc teleobiective precum 70-200mm, 400mm, 600mm, pentru ca ii ajuta sa apropie imaginea de subiect mai mult decat cu o camera Full Frame. Acest lucru ajuta la fotografie sport sau de animale salbatice, pentru ca poti sta la distanta mai mare fata de subiect. Totusi, pentru fotografie supra angulara sau uzuala, nu este un lucru ideal, deoarece un obiectiv cu unghi larg de 35mm va parea ca unul de 50mm, sau un obiectiv supra angular de 16mm va parea ca unul de 24mm, reducand astfel unghiul larg de viziune al obiectivului. 

Când vine vorba de obturator, Canon EOS R50 ne pune la dispoziție doar două opțiuni: obturator electronic și obturator electronic parțial (Electronic First Curtain). Nu avem opțiunea de obturator complet mecanic deoarece nu există prima cortină a acestuia, aceasta fiind înlocuită de una electronică. Partea buna este ca secțiunea mecanică a obturatorului va rezista mai mult timp (datorită numărului redus de elemente mecanice) și pozele nu vor avea shutter shock (micro vibrații create de obturator care pot face poza neclară) așa cum ar putea avea când este folosit un obturator complet mecanic. 

Această cameră poate face până la 12 cadre pe secundă in rafala cu obturatorul electronic parțial și 15 poze pe secundă cu obturatorul complet electronic. Buffer-ul (memoria interna folosita pentru pozatul in rafala) de care dispune R50 este redus, mai mic chiar decat al R10-lui. Camera poate face aproximativ 28 de poze la viteza de 12 cadre pe secunda. Asta inseamna aproximativ 2 secunde de fotografiere continua, dupa care aparatul incetineste pentru a elibera memoria buffer in cardul SD. Read-out speed-ul (viteza cu care senzorul de imagine scanează fiecare rând de pixeli de sus până jos) de 35 milisecunde cauzează distorsionări majore ale obiectelor aflate în mișcare atunci când se folosește obturatorul complet electronic. Un exemplu poate fi văzut în poza de dedesubt. Daca folosim obturatorul electronic partial nu se intampla asta.

![Test de rolling shutter pe Canon EOS R50. In timpul fotografierii cu obturatorul complet electronic se pot observa distorsionari ale obiectelor care se deplaseaza la viteza mare de-a lungul cadrului. Obiectul care ar fi trebuit sa fie complet circular, apare oval.](/assets/review-canon-r50/IMG_5110-min.jpg)
<p class="caption">Test de rolling shutter pe Canon EOS R50. In timpul fotografierii cu obturatorul complet electronic se pot observa distorsionari ale obiectelor care se deplaseaza la viteza mare de-a lungul cadrului. Obiectul care ar fi trebuit sa fie complet circular, apare oval.</p>

Culorile oferite de camera in pozele JPEG sunt tipice Canon: Nuanțe vibrante de roșu și albastru, nuanța pielii este ușor roză iar verdele este mai puțin saturat. Nu este nimic mai mult de adăugat aici, cu această cameră veți avea aceleași culori pe care le obțineți cu orice altă cameră Canon din ultimii 20 de ani. Iar acesta este un lucru extraordinar.

### Performanta video

Canon EOS R50 poate filma in două rezoluții: 4K (3840x2160) și FHD (1920x1080). Pentru rezoluția 4K, camera poate înregistra 30, 25 sau 24 de cadre pe secundă, iar pentru FHD, aceasta poate înregistra 120, 100, 60, 50, 30, 25 sau 24 de cadre pe secundă. Este păcat ca nu poate filma 4K la 60 de cadre pe secundă, dar asta este probabil din cauza read-out speed-ului mic (35ms). Tot din cauza acestui aspect avem efecte de distorsiune cand imaginea este in miscare, ca in exemplul de mai jos. 

<video autoplay muted loop playsinline>
  <source src="/assets/review-canon-r50/0003.webm" type="video/webm" />
</video>

<p class="caption">Test de rolling shutter pe Canon EOS R50. In timpul filmarii 4K se pot observa distorsiuni majore ale liniilor verticale aflate in miscare.</p>

In timpul filmarii 4K, efectul de rolling shutter este vizibil prezent in imagine, ceea ce nu este un lucru foarte bun daca planuiti sa filmati scene de actiune sau cu miscari rapide sau bruste. Totusi, in modul Full HD, distorsiunile sunt cu mult reduse, fiind aproape invizibile. 

Canon EOS R50 compenseaza pentru acest “defect” cu calitatea superioara a filmarii 4K. Aceasta camera foloseste intreg senzorul de imagine 6K si, prin procesul de downsampling (filmare la rezolutie mai mare dar rezultatul este la rezolutie mai mica), scade rezolutia la 4K. Ceea ce rezulta din acest proces este o filmare mult mai bogata in detalii fine, adica o imagine mai calitativa. Aceasta tehnica este folosita si de alte camere Canon precum R10 si R7 (cel din urma face downsample de la 7K!). Calitatea imaginii este superba, chiar si pentru un senzor crop. As putea spune ca intrece chiar si senzorul Full Frame din Canon EOS RP, deoarece acela nu foloseste procesul de downsampling, ci filmeaza la rezolutia nativa 4K, rezultand astfel o imagine mai putin detaliata.

Din pacate, R50-ul nu poate filma folosind profilul de imagine Canon Log, acesta fiind rezervat camerelor avansate precum R7, R6 etc. In loc de C-Log avem modul HDR PQ care ne permite sa filmam continut HDR. Filmarea facuta in acest mod este gata de vizualizare (pe ecrane HDR) imediat ce a fost salvata pe cardul SD, deci nu este nevoie de editare in post-productie.

### Construcție și ergonomie

Canon EOS R50 este una din cele mai mici camere ale lui Canon. Are un grip mic, ușor de apucat cu intreaga mana. Dacă ai mâini mici, asta e camera perfectă pentru tine! Pentru utilizatori cu mâini mai mari, dacă grip-ul mic nu este un inconvenient atât de mare, butoanele mici si apropiate unele de celelalte sigur vor fi. Totuși, aceste alegeri de design făcute de Canon conduc spre o cameră cu greutate și dimensiuni reduse ce poate fi împachetată cu ușurință pentru următoarea vacanță sau care este foarte ușor de luat în oraș pentru o ședință foto cu prietenii. Dacă o folosiți împreună cu un obiectiv mic precum Canon RF 28mm F2.8 STM sau Canon RF 50mm F1.8 STM, acest combo devine perfect pentru fotografie stradală sau de vacanță. Materialele folosite in constructia camerei sunt calitative, aceasta nu se simte “ieftina” precum unele DSLR-uri canon destinate incepatorilor. 

Camera nu prezinta niciun fel de izolare impotriva prafului sau a apei, deci nu este recomandat sa o folositi in ploaie sau medii prafuite deoarece riscati ca aceste elemente sa patrunda in interiorul camerei si sa produca daune.

Cand vine vorba de butoane si controale, Canon EOS R50 are 8 butoane personalizabile, pe langa butonul de declansare. Acestora li se poate atribui orice functie din selectia vasta pe care o ofera Canon. Din punct de vedere al controalelor (rotite, slidere, joystick-uri etc.) R50-ul nu sta foarte bine: are o singura rotita cu care se poate controla doar viteza obturatorului. Spre deosebire de alte camere Canon, aceasta nu-ti permite sa alegi ce setare vrei sa controleze respectiva rotita. Poti, totusi, sa folosesti Control Ring-ul de pe obiectivele RF care prezinta un astfel de control, pentru a controla o alta setare, la alegere, dintre: viteza obturatorului, diafragma, iso, compensarea expunerii, marimea punctului de autofocus, Picture Style-ul, balansul de alb sau temperatura imaginii.

Ecranul LCD de pe spatele camerei este articulat complet, spre deosebire de cel fix de pe R100. Asta va permite sa rotiti ecranul de 3 inchi in orice directie pentru a va permite sa faceti poze cu aparatul fie deasupra capului, fie la nivelul soldurilor, fie selfie. Ecranul este foarte clar, avand aproximativ 1.62 milioane de puncte, ceea ce se traduce intr-o rezolutie de 720x540 pixeli, ceea ce este destul de mult pentru un ecran de 3 inchi. Cu ajutorul acestui ecran veti putea verifica pozele cu acuratete. 

Vizorul electronic al Canon EOS R50 este un ecran OLED de 2.36 milioane de puncte, ceea ce se traduce intr-o rezolutie de aproximativ 1024x768 pixeli, care este o rezolutie buna pentru pretul aparatului. Acest ecran poate afisa pana la 120 cps, ceea ce va ofera o experienta foarte buna de utilizare a camerei. Acelasi ecran al vizorului electronic este folosit si in R100, R10 si R7.

### Baterie, stocare si conectivitate

Canon EOS R50 dispune de acumulatorul LP-E17, folosit des de Canon in camere destinate incepatorilor deoarece acestia nu au neaparata nevoie ca aparatul sa tina o vesnicie. De asemenea, acumulatorii LP-E17 sunt si mai ieftini decat cei LP-E6 folositi de camerele avansate ale lui Canon. Un astfel de acumulator precum LP-E17 va permite R50-ului sa faca aproximativ 440 de poze folosind panoul LCD si 310 de poze cu vizorul electronic. Este totusi important sa retinem ca acesta este doar ratingul CIPA al camerei, deci este foarte posibil sa faceti mai multe poze pe un singur acumulator.

Din punct de vedere al stocarii, aparatul nu dispune de memorie interna (alta decat buffer-ul mentionat mai sus) deci va trebui sa folositi un card SD pentru stocarea fotografiilor si filmarilor. Canon EOS R50 va pune la dispozitie un slot pentru card SD UHS-I, ceea ce este in regula pentru fotografi incepatori. Acest slot este localizat in acelasi compartiment ca si acumulatorul.

Canon EOS R50 dispune de aceleasi functii wireless ca si cele cu care Canon ne-a obisnuit cu camerele de la R5 si R6 inainte. Camera sta conectata la telefon in permanenta prin bluetooth (atata timp cat aplicatia Canon Camera Connect este deschisa), iar pentru descarcarea pozelor pe telefon, camera creeaza o conexiune WiFi intre ea insasi si telefon, pentru a transfera rapid imaginile.

Portul USB-C poate fi folosit si el pentru transferul rapid de poze pe calculator/laptop folosind aplicatia Canon EOS Utility 3, dar si pentru incarcarea acumulatorului aparatului direct in camera. Canon EOS R50 are si un port micro-HDMI pentru a expune ecranul aparatului pe un monitor extern. Videografii vor fi multumiti de existenta unui jack 3.5mm pentru conectarea microfoanelor.

### Concluzie

Canon EOS R50 este camera ideala pentru incepatori si pentru persoane care isi doresc un aparat foto/video mic si usor de transportat. In ciuda pretului, acesta satisface prin calitatea imaginilor si prin dificultatea de utilizare extrem de redusa. Obiectivul va fi mereu mai important decat aparatul foto deoarece acela defineste calitatea imaginii in proportie de 70%, deci din acest punct de vedere R50 este perfect daca doriti sa investiti mai mult intr-un obiectiv calitativ decat pe aparatul foto in sine. La data scrierii acestui articol, R50 se invarte in jurul pretului de 3500 RON.

[^1]: Oversampling de la x la y este procesul prin care o camera filmeaza folosind rezolutia intregului senzor de imagine, x, (cum ar fi 7K, 8K) dupa care il micsoreaza la rezolutia y. Din acest proces rezulta o filmare la rezolutia y mult mai detaliata si lipsita de zgomot decat daca ar fi fost filmata direct la acea rezolutie.
[^2]: Un senzor APS-C (Advanced Photo System type-C), sau senzor crop, este un senzor de imagine de dimensiuni reduse fata de unul standard Full Frame. Senzorii crop ai lui Canon sunt cu 1.6x mai mici, pe cand restul brandurilor folosesc senzori cu 1.5x mai mici decat Full Frame.