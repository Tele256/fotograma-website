---
title: 'Canon EOS C50: Ce urmează să dezvăluie Canon în curând?'
description: 'In acest articol discutam despre Canon EOS C50, noua camera video Canon.'
pubDate: 'Sep 5, 2025'
updatedDate: 'Sep 5 2025'
author: 'Voicu Andrei'
heroImage: '/public/assets/canon-c50-preview.png'
tags: ["stire", "canon", "video"]
---

Au început din nou zilele de *hype* care vin înaintea oricărui eveniment de lansare al produselor Canon, Sony, Nikon și așa mai departe. De data asta Canon sunt cei care ne pregătesc o surpriză, și nu una mică! Canon plănuiește să lanseze o nouă cameră în doar câteva zile de la publicarea acestui articol.

Haideți să vedem ce ne pregătește Canon pentru evenimentul de pe 9 septembrie 2025.

## Ce știm despre următoarea cameră Canon?

![Poza publicata de Canon pe social media care ne arata noua sa camera video](/assets/canon-c50-preview/c50-teaser.png)

<p class="caption">Poza publicata de Canon pe social media care ne arata noua sa camera video</p>

Canon a postat acum câteva zile pe social media o poză (cea de deasupra) ce conține o cameră cum nu s-a mai văzut până acum… de la ei. Margini drepte, suprafețe metalice, design pătrățos, o combinație pe care o vezi doar la linia Sony FX. Totuși, nu este un design rău deoarece ne oferă un body mic și ușor de folosit în rig-uri (ansamblu de accesorii pentru cameră) sau pe stabilizatoare, ceea ce contează foarte mult pentru videografi. 

Tot important pentru videografi este și LED-ul de înregistrare, clar vizibil în imagine. Această lumină îi ajută pe cameramani să știe care camere filmează și care nu, fără să privească ecranele acestora. 

Dar de unde știm că această cameră este pentru videografi? Este destul de evident. Putem observa în imaginea distribuită de Canon că noul lor aparat dispune de un buton declanșator roșu, ceea ce putem vedea doar pe camere din linia C, dedicate cinematografiei, și pe R5C care, în mod similar, este dedicat cinematografiei. 

![Am luminat poza in Lightroom si acum putem observa detalii ascunse](/assets/canon-c50-preview/c50-light.jpg)

<p class="caption">Am luminat poza in Lightroom si acum putem observa detalii ascunse</p>

Un alt mod prin care ne putem da seama ca această cameră este una din gama C este să luminăm puțin poza într-un editor foto. În acest fel putem observa detalii ce erau ascunse anterior. Unul dintre detaliile respective este litera “C” vizibilă pe suprafața camerei, sub logoul “EOS”. Acest lucru sugerează că următoarea cameră a lui Canon este ori una din gama C, ori una bazată pe o platformă foto precum R5C.

Se zvonește că această cameră va fi numită “Canon EOS C50”, însă nu sunt excluse denumiri precum R8C, R7C sau R50C în rândul speculațiilor. Rămâne de văzut în următoarele zile ce alte informații vor ieși la suprafață însă până atunci, hai să vorbim despre specificațiile acestei camere.

## Ce specificații va avea Canon EOS C50?

Din informațiile pe care le avem deocamdată, C50 pare să fie un competitor puternic pentru Sony FX3. Printre specificațiile C50-ului se numără:

- Senzor de 32MP BSI (Backside Illuminated) care promite 15+ stopuri de dynamic range.
- Rezoluții de până la 6K RAW la 60 CPS (cadre pe secundă), posibil oversampled de la 7K. Alte rezoluții mai sunt: 4K la 120 CPS, 4K la 60 CPS cu oversample 7K și 1080P 240 CPS.
- C-LOG 2 și 3 și Canon RAW Light pe lângă alte codec-uri precum XF-AVC, HDR-PQ și MP4.
- Procesor dual: Digic X + Digic Accelerator. Aceasta combinație va permite de asemenea un autofocus foarte precis bazat pe Canon DPAF2 (Dual Pixel AF 2)

Acestea sunt niște specificații foarte puternice pentru o cameră de aceasta mărime. Rezoluția de 6K RAW le va permite videografilor să își editeze cu o mult mai mare acuratețe filmările, iar procesorul dual va ajuta camera să focalizeze foarte precis, mai ales în scene întunecate unde tehnologia BSI va permite senzorului să capteze mai multă lumină cu mai puțin zgomot de imagine.

Nu se știe încă dacă Canon EOS C50 va avea stabilizare pe senzorul de imagine (IBIS), însă ar fi un plus imens pentru cei care plănuiesc să filmeze din mână.

![Breveta inregistrata de Canon pentru un vizor electronic cu inclinare ajustabila](/assets/canon-c50-preview/tilting.png)

<p class="caption">Breveta inregistrata de Canon pentru un vizor electronic cu inclinare ajustabila</p>

Un alt lucru de care nimeni nu este sigur încă este dacă C50 va avea un vizor electronic sau nu. În poza publicată de Canon pe social media nu se poate observa un astfel de vizor montat pe partea superioară a aparatului, așa cum este pe camere precum R5 și R5C. Canon ar putea opta pentru o cameră fără vizor, la fel cum au făcut în cazul lui R50V, sau ar putea să aibă un vizor electronic pe partea din spate a aparatului, deasupra ecranului LCD. 

Se speculează totuși ca această cameră nu va avea un vizor integrat dar va oferi compatibilitatea cu unul extern. În vara anului 2023, Canon a înregistrat un brevet de invenție pentru un vizor electronic cu mecanism de înclinare. Chiar dacă acel brevet era pentru un vizor integrat în aparat, am putea vedea unul extern compatibil cu această cameră. 

## Ce preț va avea C50?

Canon ar putea oferi noua sa cameră la un preț competitiv de la 3000€ până la 3400€, ceea ce l-ar face și mai ieftin decât Sony FX3 (3800€) și FX3A (4200€) dar și mai performant. Asta ar atrage foarte mulți videografi amatori, însă un preț mai mare ar putea îndepărta această cameră de videografii al căror buget este strict. 

## Concluzie

Verdictul rămâne de stabilit peste câteva zile după ce Canon își dezvăluie noua cameră video împreună cu specificațiile oficiale ale acesteia. Până atunci, acestea sunt doar speculații și nu putem decât să sperăm ca ceea ce “se aude” este adevărat. În acest caz, C50-ul chiar ar fi o cameră video puternică ce se poate strecura foarte ușor în top-urile camerelor folosite în filme Netflix și HBO. 

Vom scrie un articol despre specificațiile oficiale ale noii camere C50 imediat ce acestea sunt publicate de Canon, așa că fiți pe fază!